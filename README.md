# Comparative-ML-and-TransferLearning-using-Fruit-Dataset
Meyve Görsel Verisinde Makine Öğrenmesi ve Transfer Öğrenme Yöntemlerinin Karşılaştırmalı Performans Analizi
Bu çalışmanın amacı, meyve sınıflandırması için farklı makine öğrenmesi (ML) algoritmaları ile derin öğrenmeye dayalı transfer öğrenme (TL) modellerinin performans karşılaştırmasını yapmaktır. Çalışmada, 9 farklı meyve türünden oluşan bir görsel veri seti kullanılmıştır. Bu veri seti üzerinde klasik ML algoritmaları (Logistic Regression, Random Forest, SVM, KNN) ve TL yaklaşımları (MobileNetV2, VGG16, ResNet50, EfficientNetB0) uygulanmış ve çeşitli performans metrikleri ile değerlendirme yapılmıştır.
Öncelikle ML modellerine renkli ve normalize edilmiş görsel veriler uygulanmış, ayrıca veri artırma yöntemleri ile modellerin başarımları gözlemlenmiştir. Logistic Regression ve Random Forest gibi modellerde özellikle optimize augmentasyon ile başarıda artış gözlemlenirken, SVM modeli %84'lük bir doğrulukla en iyi klasik yöntem olmuştur.
Transfer öğrenme modelleri uygulanırken görsel veriler 224x224 çözünürlüğe yükseltilmiş, her model için uygun girdi formatı sağlanmıştır. MobileNetV2, VGG16 ve EfficientNetB0 gibi modellerde ImageNet ağırlıkları kullanılarak önce donmuş katmanlarla eğitim yapılmış, ardından belirli sayıda katman yeniden eğitime açılarak fine-tuning uygulanmıştır. Ayrıca öğrenme oranı düşük tutulmuş (1e-5) ve eğitim sırasında erken durdurma (early stopping) yöntemi kullanılmıştır.
Transfer öğrenme yaklaşımlarından MobileNetV2 %87 doğrulukla en iyi genel performansı göstermiştir. VGG16 %70 ile kabul edilebilir bir performans gösterirken, ResNet50 ve EfficientNetB0 gibi daha karmaşık modeller veri setinin sınırlılığı nedeniyle başarılı olamamıştır. EfficientNetB0 için hem son 100 katman yeniden eğitime açılmış hem de dropout katmanları eklenerek overfitting azaltılmaya çalışılmıştır. Ancak buna rağmen model yalnızca bir sınıfa odaklanarak ezberleme yapmış, düşük veri sayısı ve derin mimarinin karmaşıklığı nedeniyle genel başarı sağlayamamıştır. Daha hafif yapıya sahip olan MobileNetV2'nin daha az veri ile genelleme başarısı göstermesi, transfer öğrenme modellerinin seçiminde model derinliği ve veri boyutu dengesinin önemini ortaya koymuştur.

SONUÇ
Bu çalışma, sınırlı ve dengesiz görsel veri setlerinde daha kompakt ve optimize edilmiş modellerin (MobileNetV2, SVM) derin ve karmaşık modellere göre daha başarılı olduğunu göstermiştir. Transfer öğrenme uygulamalarında modelin derinliği, parametre sayısı ve veri miktarı dikkatle dengelenmelidir. Bu nedenle, benzer veri yapılarına sahip uygulamalarda sadeleştirilmiş modellerin tercih edilmesi hem hesaplama maliyetlerini azaltacak hem de daha kararlı sonuçlar verecektir.

DataSet: https://www.kaggle.com/code/shreyapmaher/fruit-dataset-image-classification-cnn/input
